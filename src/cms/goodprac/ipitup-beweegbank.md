---
thema:
  - sporten
  - technologie/data
title: IPitup-beweegbank
image: /ipitup.jpg
date: 2022-04-24T08:19:50.612Z
text: >-
  # Wat?


  In 2017 werd in het kader van ‘Leuven, een vitale stad’ een alles-in-één-toestel ontwikkeld om mensen meer aan het bewegen te krijgen. Het grote verschil met traditionelere outdoor fitnesstoestellen is dat er veel meer laagdrempelige oefeningen mogelijk zijn voor kracht en stabilisatie. Die oefeningen worden uitgelegd op infopanelen en in een gratis app. Er worden meer dan 200 oefeningen uitgelegd met duidelijke instructiefilmpjes. In de app is er een virtuele coach en motivator voorzien. Een eenvoudige zelftest waarbij leeftijd, lengte, gewicht en hartslag in rust gevraagd wordt, bepaalt je startniveau en daarna krijg je oefeningen die afgestemd zijn op jouw fitheid. Hierbij wordt rekening gehouden met de [beweegrichtlijnen](https://www.gezondleven.be/themas/beweging-sedentair-gedrag) van de Wereldgezondheidsorganisatie. Daarnaast zijn er tips voor beweegroutes in de buurt. In Leuven is er ondertussen een [beweeglint](https://tofsport.be/2020/11/04/15954/) met een beweegbank op 10 locaties. Oorspronkelijk had de bijhorende app als bedoeling om verbindend te werken tussen gebruikers en het vormen van communities maar net als andere apps die beweegcommunities willen vormen, is dit heel moeilijk en verloopt dit niet spontaan.



  De kopers van een beweegbank (vaak een gemeente, bedrijf, school of vereniging) krijgen ondersteuning om het gebruik van de beweegbank maximaal te stimuleren en kunnen een opleiding volgen tot IPitup-trainer. De beweegbank heeft ook als doel elkaar te ontmoeten en om te gebruiken als gewone zitbank.



  Er zijn diverse modellen beschikbaar: van 1 tot 5 persoonszitbanken met meerdere oefenstations, mobiele, verankerde en/of ecologische versies. Er is een beweegbank uitgewerkt met specifieke oefeningen voor ouderen en minder mobiele burgers. De prijzen variëren tussen 3.500 euro en 10.000 euro. Je kan een beweegbank aankopen, huren of leasen. 



  Sport Vlaanderen ondersteunt groepsaankopen. Via hun centrale [uitleendienst](https://www.sport.vlaanderen/lokale-besturen/ondersteuning/onze-uitleendiensten/onze-uitleendiensten/ipitup-beweegbank/) kan je één maand gratis gebruik maken van een mobiele beweegbank die niet verankerd wordt. 



  In Nederland wordt de beweegbank verdeeld door [NIJHA](https://www.sport.vlaanderen/lokale-besturen/ondersteuning/onze-uitleendiensten/onze-uitleendiensten/ipitup-beweegbank/).




  # Een gevalideerde praktijk


  Heel wat gemeentes investeren in outdoor fitnesstoestellen en beweegtuinen om burgers uit te dagen tot een actievere levensstijl en krachttraining. Het gebruik ervan is zelden succesvol omdat er geen informatiepanelen zijn met oefeningen op diverse niveaus, geen implementatieplan en geen blijvende acties om het gebruik te stimuleren. Zelden wordt er spontaan een community opgebouwd waar burgers elkaar ontmoeten en het gebruik van de toestellen stimuleren.



  Initiatieven in de openbare ruimte die als doel hebben aan te zetten tot meer bewegen zijn duurzamer als er een goeie aanpak is met een evenwicht tussen hardware, orgware en software (Dobrov). IPitup vzw is zich hier bewust van en verkoopt daarom niet enkel hardware zoals veilige en robuuste toestellen maar ondersteunt bij de implementatie en inspiratie voor oefeningen. Dit wordt uitgelegd op hun [website](https://www.ipitup.be/nl/inspiratie) met inspiratiefiches. Als de kopers (gemeente, school, vereniging, woonzorgcentrum…) volgehouden werk maken van de organisatie en samenwerking rond de beweegbank en zorgen voor groepssessies aangepast aan diverse doelgroepen dan kan de aankoop en installatie van een beweegbank aanzet zijn tot meer bewegen en versterkende oefeningen voor een breed publiek.



  De oefenstands zijn dicht bij elkaar waardoor niet veel mensen tegelijkertijd kunnen oefenen tijdens de groepssessies. Zeker voor individuele gebruikers is het weinig aantrekkelijk om de beweegbank te gebruiken als iemand anders aan het oefenen is. Je komt als onbekende in de persoonlijke ruimte van iemand anders. In de sociale psychologie wordt al sinds de jaren 60 onderzoek gedaan naar persoonlijke ruimte. Hieruit blijkt dat in onze cultuur het eerder als ongepast ervaren wordt om dichter dan 120 tot 200 cm te komen. De onbekenden hebben wel als gemeenschappelijk doel om actief te zijn en krachtoefeningen te doen. Dit kan verbindend werken maar is heel erg afhankelijk van persoonlijke factoren zoals het cognitief sociaal kapitaal, de herkenbaarheid in de andere en of het contact als eerder intimiderend ervaren wordt of niet.



  Er wordt samengewerkt met hogescholen en universiteiten om de oefeningen op punt te stellen en de app te verfijnen. De app is gebruiksvriendelijk. Je kan niet door de oefeningen scrollen. Je krijgt een nieuwe oefening als je iets invult over de vorige bijvoorbeeld hoeveel keer je hebt kunnen pompen in 10 seconden. Het is niet duidelijk wat er met die gegevens gebeurt.



  Tijdens een interreg-project [CrossCare](https://www.ipitup.be/nl/onderzoek/crosscare) (2018-2020) is samen met ouderen gezocht hoe het beweegpakket aangepast kon worden in het kader van preventie in de ouderenzorg. In de buurt van een woonzorgcentrum kan de investering in een beweegtuin interessanter zijn omdat de toestellen verder van elkaar staan zodat de ouderen zich meer moeten verplaatsen tussen de toestellen en er meer mensen tegelijkertijd kunnen oefenen. Gelijk welke formule je kiest, de installatie van een beweegtuin, beweegroute, beweegbank of outdoor fitness is pas succesvol als er volgehouden ingezet wordt op activiteiten en een goed beheer.
resources: >-
  # Meer weten


  <https://www.ipitup.be/> 



  Decorte, A., Cuypers, L. & Pelgrims, E. (2020). Beweegroutes: Hype of hefboom voor oudere en minder mobiele burgers? \[White paper]. Brugge: Howest.

  Herpen, N.A. van, Hordijk, D., & Vries, S.I. de (2015). Outdoor fitness in Den Haag: een onderzoek naar het gebruik en de succesfactoren van zeven Haagse fitplaatsen. Den Haag: De Haagse Hogeschool, Lectoraat Gezonde Leefstijl in een Stimulerende Omgeving.
---

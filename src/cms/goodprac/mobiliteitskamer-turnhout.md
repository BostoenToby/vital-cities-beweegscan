---
thema:
  - actief bewegen
  - verbonden stadskern
  - spelen
  - transversaal
  - participatie
title: Mobiliteitskamer Turnhout
image: /mobiliteitskamers.png
date: 2021-12-12T09:24:49.530Z
text: >-
  # Zachte mobiliteit en kindvriendelijke buurten


  Een ‘mobiliteitskamer’ is een zone in een wijk of in de stad waarbinnen kinderen zich vlot, zelfstandig en veilig kunnen bewegen en waar volop speel- en ontmoetingskansen zijn. Een mobiliteitskamer wordt afgebakend door barrières zoals drukke wegen of spoorwegen. Maar in de mobiliteitskamer zelf heerst zachte en trage mobiliteit, bijvoorbeeld door de invoering van zone 30.



  Daarnaast is er ook aandacht voor de verbinding tussen de buurt of mobiliteitskamer, met andere delen van de stad. Dat gebeurt onder meer door invalswegen beter oversteekbaar te maken, lokale fietsroutes te ontwikkelen en trage wegen aantrekkelijk te maken.




  # Wijk Meuletiende


  Het principe van de mobiliteitskamer werd voor het eerst toegepast in de wijk Meuletiende, aan de oostkant van Turnhout. De wijk (die vandaag een groot deel uitmaakt van zo een mobiliteitskamer) is een inbreidingsproject waarbij vanaf de ontwikkeling werd nagedacht hoe kinderen zich kunnen verplaatsen naar verschillende speelplekken in de omgeving en naar andere stadsdelen. Zo zijn de straten autoluw en is er, centraal in de wijk, een bovenlokale groene, autoluwe fietsroute die de stadsring kruist. Daarnaast geeft bijna elke woning in Meuletiende uit op een autovrije publieke ruimte, waar speelmogelijkheden zijn en verharde fietspaden waar kinderen kunnen leren fietsen.




  # Gedeelde publieke ruimte


  Hoewel de belevingswereld van kinderen en jongeren het startpunt vormde voor de mobiliteitskamers, werkt Stad Turnhout aan buurten die aantrekkelijk zijn voor al haar inwoners. Het stadsbestuur koos daarom om vooral werk te maken van ontmoetingsruimten waar het sociaal contact tussen verschillende leeftijds- en bevolkingsgroepen wordt versterkt. Uit onderzoek bleek immers dat kinderen en jongeren zelf een voorkeur hebben voor ruimten waar veel andere mensen aanwezig zijn, en waar er iets te beleven valt (zoals rommelmarkten, loopwedstrijden...). Vooral jongeren gebruiken vaak de trekpleisters in een stad en afspreekplekken in de buurt van de school of onderweg. Daarnaast ontmoeten ze graag leeftijdgenoten dichtbij huis, op kleinere buurtterreinen. De inrichting van de publieke ruimte speelt hier een belangrijke rol.



  Ook volwassenen hebben baat bij kwaliteitsvolle speelterreinen. Ze willen speelpleinen graag toegankelijker en aantrekkelijker maken door een open ligging, een betere sociale controle, een betere toegankelijkheid voor buggy’s, aandacht voor mensen met een mindere mobiliteit, voor tieners, volwassenen en senioren. Ze verkiezen bovendien een inrichting die vrij spel en avontuur stimuleert op voetpaden en in hoekjes.



  De realisatie van Meuletiende als een kindvriendelijke wijk was mogelijk omdat de gronden integraal in bezit waren van Stad Turnhout. Het concept sloeg echter meteen aan bij kopers. Dat succes enthousiasmeerde projectontwikkelaars en andere grondbezitters om ook hetzelfde woonconcept te ontwikkelen.




  # Duurzame goeie praktijk


  We beschouwen het concept van de mobiliteitskamers als een goede praktijk op vlak van infrastructuur, de zoektocht naar het begrijpen van de leefwereld van kinderen en omwille van handvatten die stadsmedewerkers hebben uitgewerkt om mee aan de slag te gaan.




  # Hardware


  Autovrije ruimtes, autoluwe straten, randparkeren voor bezoekers, aantakking op bovenlokale fietsroutes en trage wegen bevorderen zachte mobiliteit en vergroten daarmee de actieradius van kinderen en jongeren.

  Centraal in de wijk zijn er tal van speelmogelijkheden voor kinderen.

  Doordat de publieke ruimte (en straten) veilig zijn voor kinderen, beperken ze hun speelruimte niet tot speelpleinen.

  Er is daarom ook geen behoefte om speelpleinen af te zetten (of af te bakenen) omdat kinderen zich veilig kunnen verplaatsen. I.p.v. hekken, zijn er daarom onder meer zitbanken. Speelplekken worden zo belevingsplekken die ook aantrekkelijk zijn voor jongeren, volwassenen en ouderen. 




  # Orgware


  Het concept van de mobiliteitskamers en de ontwikkeling van de wijk Meuletiende vertrekt vanuit inzichten in de leefwereld van kinderen en kennis over hun kennis en vaardigheden. Mobiliteitskamers hebben daarmee niet alleen oog voor het verplaatsingsgedrag van kinderen, maar ook voor de capaciteiten van kinderen van verschillende leeftijden en hun ontwikkeling en zelfstandigheid. Het bijzondere aan dit is dat over mobiliteit en kinderen weinig onderzoek bestaat en veel vaststellingen zijn gemaakt op basis van observatie door de mobiliteitsambtenaar.

  Stad Turnhout liet een onderzoek doen naar kindvriendelijke publieke ruimte en ontwikkelde op basis daarvan een beleidsvisie.

  Stadsontwikkeling en uitwerking van mobiliteitskamers gebeurt met participatie van kinderen, jongeren en volwassenen. Zo worden er simultane gesprekstafels georganiseerd voor de kinderen en de volwassenen waarna de volwassene en ouders gebrieft worden over de inzichten van de kinderen.

  Stad Turnhout ontwikkelde ondertussen instrumenten en richtlijnen voor het inrichten van publieke ruimte en een betere mobiliteitsstructuur voor kinderen en jongeren. Het zijn instrumenten op maat van mobiliteits- en ruimtelijke ordeningsprofessionals en gaan daarmee standaard aan de slag.

  Ondertussen heeft Turnhout een circulatieplan. Daarover is er monitoring d.m.v. online bevragingen bij jongeren over mobiliteit in schoolomgevingen en de woonwijk, bevragingen van ouders van schoolkinderen over veiligheid en zelfstandigheid van hun kinderen, observatie van spelende kinderen en verkeerstellingen. Daarmee heeft Stad Turnhout kunnen vaststellen dat het aantal auto’s dat rondrijdt in wijken en schoolomgevingen is gehalveerd en het aantal fietsers is verdubbeld.
resources: >-
  # Meer weten


  [Kind & Samenleving, Kind en Ruimte, editie 7, maart 2015]

  (https://k-s.be/medialibrary/purl/nl/5528441/kind%20en%20ruimte%20editie%207%20.pdf)


  [Wouter Verhaert, Trefdag Kind in de Stad, Stadsatelier ‘Veilig op straat’, 4 februari 2014.] 

  (https://www.youtube.com/watch?v=t64Kx2HiQw4)
---

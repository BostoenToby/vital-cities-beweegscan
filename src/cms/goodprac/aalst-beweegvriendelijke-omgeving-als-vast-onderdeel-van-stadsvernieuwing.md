---
thema:
  - actief bewegen
  - verbonden stadskern
  - ontmoeten
  - groen
  - transversaal
  - participatie
title: "Aalst: Beweegvriendelijke omgeving als vast onderdeel van stadsvernieuwing"
image: /aalst.png
date: 2021-12-20T08:34:22.298Z
text: >-
  # Wat


  In een [procesnota](https://www.complexestadsprojecten.be/Documents/Aalst_Immerzeel/RUP%20Immerzeel%20procesnota.pdf) (Stad Aalst, 2020) worden een aantal belangrijke principes gebundeld om toe te passen bij stadsvernieuwingstrajecten die bijdragen tot duurzaam samenleven. Een aantal principes zijn een hefboom voor beweegvriendelijke gemeentes.  Die principes zijn gebaseerd op de ervaring om woonzorgwijk Mijlbeek te creëren in het kader van de zorgproeftuin AIPA (Ageing in Place Aalst, nu Zorglab Aalst) in 2015. Samen met ouderen en betrokken actoren werden aandachtspunten gebundeld in functie van levenslang wonen. Hieruit ontstond het concept van woonzorgwijken voor een verouderende bevolking. Deze principes zijn nu juridisch verankerd in de ruimtelijk uitvoeringsplannen (RUP’s) voor alle standvernieuwingsprojecten. Hierdoor worden ze meer afdwingbaar.


  Er worden zes principes gedefinieerd in de procesnota om te komen tot een leefbare buurt waar levenslang leven mogelijk wordt: 


  1. Zorgen voor een doelgroepenmix

  2. Levensloop bestendig wonen en innovatief bouwen

  3. **Toegankelijkheid voor iedereen**

  4. **Gezonde buitenomgeving**

  5. Multifunctioneel dienstenaanbod

  6. **Regionale excellentie** op vlak van zorg, gezondheid, **sport en recreatie**


  In het kader van beweegvriendelijke gemeentes geven we meer uitleg bij drie van die principes omdat ze bijdragen tot de zeven ambities die door Vital Cities beschreven worden als belangrijk om te komen tot beweegvriendelijke gemeentes: toegankelijkheid voor iedereen, gezonde buitenomgeving en excellentie op vlak van sport en recreatie.


  ### 1. Toegankelijkheid voor iedereen


  Een omgeving is toegankelijk als iedereen de omgeving kan gebruiken op mentaal, sociaal en fysiek vlak. Dit wil zeggen zelfstandig, vlot, veilig en comfortabel gebruik ([Inter vzw](https://www.inter.vlaanderen/toegankelijkheid-en-universal-design/integrale-toegankelijkheid) en [Gezond Leven](https://www.gezondleven.be/files/Kind-Gezin/bijlage-9-stap-4-8-Bs.pdf)). De oplossingen moeten op een natuurlijke wijze geïntegreerd zijn in de omgeving. De fysieke nabijheid is daarin de meest duurzame vorm van mobiliteit. Bijvoorbeeld bereikbaarheid van diensten, winkels, bushaltes op 500 meter via een fijnmazig netwerk van verharde wandelpaden, veilige en brede voet- en fietspaden, oversteekplaatsen met verlichting, toepassen van het STOP-principe (stappen, trappen, openbaar vervoer en dan pas personenwagen [Netwerk Duurzame Mobliteit](https://www.duurzame-mobiliteit.be/tags/stop-principe)) met strategische inplanting parkeerplaatsen. De sociale toegankelijkheid vergroten en voldoende redenen hebben om buitenshuis te gaan, kan bijvoorbeeld via een uitnodigende voordeuromgeving met een afdakje en collectieve openbare ruimtes met voldoende zitbanken. Buurtbewoners moeten een sociale veiligheid ervaren van de openbare ruimte om er ook gebruik van te maken. Straatverlichting, weinig grafitti en vandalisme, onderhouden en propere straten dragen bij tot dat gevoel. Werk maken van eigenaarschap over die buurtplekken kan belangrijk zijn om [claimgedrag](https://ambrassade.be/nl/kennis/artikel/strategie-2-brugfiguren-als-bemiddelaars-in-de-publieke-ruimte) van bepaalde bewonersgroepen te kanaliseren. Inzetten op collectieve geur- en kleurtuinen of gedeelde achtertuinen is een interessante overweging. Er moet iets te zien of te doen zijn om recreatief naar buiten te komen, te bewegen en om met andere buurtbewoners een praatje te doen. 


  ### 2. Gezonde buitenomgeving


  Voor de toegankelijkheid is het belangrijk om in te zetten op voldoende verharde ondergrond maar dit moet gecompenseerd worden door voldoende groen om zich fit en gezond te voelen. Mensen willen in een groen kader ontspannen, wandelen, sporten… Dit zijn ingrepen in de openbare ruimte die aanzetten tot gezond, sportief en fit leven zoals bomenrijen in het straatbeeld en niet enkel groen in een afgelegen park buiten de woonbuurt. Zeker voor jonge kinderen en zorgbehoevende ouderen die zich gemiddeld nog 400 meter zelfstandig buitenshuis verplaatsen, zijn groensferen belangrijk. Waar mogelijk dient een woonbuurt maximaal verbonden te worden met een groen netwerk erbuiten door bijvoorbeeld een brug of doorgang te creëren en zichtbaar te verbinden met een netwerk van (groene) [trage wegen](https://www.tragewegen.be/). Zulke “doorsteken” zijn stimulerend voor mensen om zich actiever te verplaatsen zowel functioneel als recreatief. 


  ### 3. Regionale excellentie op vlak van sport en recreatie


  Een centrumstad beschikt over infrastructuur waar ook bewoners van de omliggende gemeentes gebruik van kunnen maken. Dit betekent volgens de procesnota niet enkel investeren in sportzalen en zwembad maar ook in beweegfaciliteiten erbuiten zoals outdoor fitness-toestellen en een fit-o-meter. 


  ### Tip


  Zorg dat er bij het ontwerp van grote sportinfrastructuur nog voldoende verhardingsgraad overblijft om achteraf fietsstallingen toe te voegen of andere kleine verhardingen die actief transport en beweegrecreatie mogelijk is. Soms is alle verhardingsgraad ingepalmd door het gebouw zelf en dan kan die kleine infrastructuur niet meer toegevoegd worden.


  # Beloftevolle praktijk


  Het moet nog blijken of het integreren van deze principes ook echt aanzetten tot meer actief gebruik van de openbare ruimte voor recreatie, elkaar ontmoeten en kiezen voor actief verplaatsingen in functie van dagelijkse boodschappen of diensten. Het concept wordt alvast gedeeld als inspirerend voorbeeld door het kenniscentrum Vlaamse steden rond complexe stadsprojecten (<https://www.complexestadsprojecten.be/Paginas/home.aspx>). Het zet aan om uitgebreid participatief te werken met diverse betrokken actoren en samen te werken over beleidsdomeinen en beleidsniveaus heen. Uit onderzoek door Vital Cities blijkt alvast dat de opgesomde principes bijdragen tot meer actieve verplaatsingen en recreatief bewegen.
resources: >-
  # Meer weten


  [Stad Aalst (2020). RUP Immerzeel+. Procesnota. Opgenomen door het kenniscentrum] (https://www.complexestadsprojecten.be/Documents/Aalst_Immerzeel/RUP%20Immerzeel%20procesnota.pdf)


  [Ontwerp woonzorgwijk] (https://studiodott.be/2017/10/24/aipa/)


  [Concrete (meet)instrumenten voor leefbare woonwijken in Nederland] (https://aedes.nl/leefbare-en-veilige-wijken)
warning: |-
  # Duidelijker beeld nodig

  2015 Studio Dott: Creëren van woonzorgwijken
---
